Dette er en uofficiel dansk oversættelse af GNU General Public License. Denne 
oversættelse er ikke offentliggjort af Free Software Foundation og er ikke en 
juridisk beskrivelse af forhold, der gør sig gældende for software distribueret 
under GNU GPL -- det er kun den originale engelske version af GNU GPL (se: 
http://www.fsf.org/copyleft/gpl.html). Det er dog vores håb, at denne 
oversættelse vil hjælpe dansktalende til at forstå GNU GPL bedre. 

Denne oversættelse vedligeholdes af Christian Hansen <chrsen@fundanemt.com> 
Sidst ændret 20020716 

GNU GENERAL PUBLIC LICENSE
2. version, juni 1991 
Copyright (C) 1989, 1991 Free Software Foundation, Inc. 59 Temple Place - Suite 
330, Boston, MA 02111-1307, USA 

Enhver har tilladelse til at kopiere og distribuere ordrette eksemplarer af 
dette licensdokument, men det er ikke tilladt at ændre det. 

Forord 

De fleste licenser på software har til formål at fjerne Deres ret til at dele 
softwaren med andre og ændre i det. I modsætning hertil har GNU General Public 
License til formål at garantere Deres ret til at dele og ændre frit software - 
for at sikre, at det pågældende software er tilgængeligt for alle brugere. Denne 
licens, General Public License, er gældende for størstedelen af Free Software 
Foundations software samt for ethvert andet program, hvis ophavsmænd ønsker at 
anvende licensen. (En del af Free Software Foundations programmer er i stedet 
omfattet af "The GNU Library General Public License".) De kan også anvende 
licensen til Deres programmer. 

Vi taler om frit software - ikke gratis software. Dvs. vi taler om 
frihedsgraden, og ikke om prisen. Vores licenser, General Public Licenses, er 
udarbejdet med henblik på at sikre Deres frihed til at distribuere kopier af 
frit software (og evt. tage betaling for denne ydelse) og at sørge for, at De 
modtager den pågældende kildetekst eller kan få den, hvis De vil; at De kan 
ændre softwaren eller bruge dele af det til nye programmer; og at De er klar 
over, at De har disse rettigheder. 

For at beskytte Deres rettigheder er vi nødt til at lave restriktioner, der 
forbyder andre at nægte Dem disse rettigheder eller kræve, at De afstår disse 
rettigheder. Disse restriktioner indebærer visse forpligtelser for Dem, hvis De 
distribuerer kopier af softwaren eller ændrer det. 

Hvis De f.eks. distribuerer kopier af et sådant program, enten gratis eller mod 
gebyr, er De forpligtet til at give modtagere alle de rettigheder, som De selv 
har. De skal sikre, at også modtagerne får eller kan få fat på kildeteksten. 
Desuden er De forpligtet til, at vise modtagerne disse betingelser, så de også 
er bekendt med deres rettigheder. 

Vi beskytter Deres rettigheder med en totrinsmodel: (1) vi tager ophavsret på 
softwaren og (2) vi tilbyder Dem denne licens, der giver Dem juridisk ret til at 
kopiere, distribuere og/eller ændre softwaren. 

Desuden vil vi med henblik på at beskytte os selv og de enkelte 
softwareproducenter sikre os, at alle er bekendte med, at der ikke ydes nogen 
garanti på dette frie software. Hvis programmet er ændret af en anden og givet 
videre, vil vi have, at modtagerne skal vide, at deres version ikke er det 
originale program. Således undgår vi, at eventuelle problemer indarbejdet af 
andre ikke skader de oprindelige softwareproducenters ry. 

Endelig er ethvert frit program under konstant trussel fra softwarepatenter. Vi 
ønsker at undgå faren for, at de, der videregiver et frit program, personligt 
udtager patentlicens, hvorved programmet faktisk bliver beskyttet af ophavsret. 
For at undgå dette har vi gjort det klart, at ethvert patent skal registreres 
til alles frie afbenyttelse eller slet ikke registreres. 

Nedenfor følger de betingelser og vilkår, der gælder i forhold til at kopiere, 
distribuere og ændre software under General Public License. 

BETINGELSER OG VILKÅR FOR KOPIERING, DISTRIBUTION OG ÆNDRING AF SOFTWARE UNDER 
GENERAL PUBLIC LICENSE 
0. Denne licens gælder for ethvert program eller andet værk, som ved siden af 
navnet på ophavsretindehaveren har en meddelelse om, at det pågældende produkt 
må distribueres under de gældende betingelser for denne General Public License. 
I det følgende henviser ordet "Program" til ethvert sådant program eller værk, 
og et "Værk baseret på Programmet" betegner enten Programmet eller ethvert 
afledt værk i henhold til lovgivningen om ophavsret. Det betyder med andre ord 
et værk, der indeholder Programmet eller en del af det, enten ordret eller 
ændret og/eller oversat til et andet sprog. (I det følgende omfattes 
oversættelser, uden begrænsninger, af termen "ændring".) Enhver licenstager 
tiltales som "De". 

Aktiviteter ud over kopiering, distribution og ændring er ikke dækket af denne 
licens men falder uden for dens område. Der er ingen restriktioner på at køre 
Programmet, og outputtet fra Programmet er kun omfattet, hvis indholdet heraf 
udgør et Værk baseret på Programmet (uafhængigt af at være blevet lavet ved at 
køre Programmet). Om dette er tilfældet, afhænger af, hvad Programmet gør.  
1. De har ret til at kopiere og distribuere ordrette kopier af Programmets 
kildetekst, således som De har modtaget den, i ethvert medium, under 
forudsætning af, at alle kopier tydeligt og på behørig vis forsynes med en 
passende ophavsretmeddelelse og garantifraskrivelse; at alle meddelelser, der 
refererer til denne licens og den manglende garanti, bibeholdes; og at en kopi 
af denne licens vedlægges, når De distribuerer Programmet. 

De har ret til at tage et gebyr for den fysiske handling at overføre en kopi, og 
De kan eventuelt tilbyde garantibeskyttelse mod et gebyr.  
2. De har ret til at ændre Deres kopi eller kopier, eller en hvilken som helst 
del deraf, hvorved der skabes et Værk baseret på Programmet, samt ret til at 
kopiere og distribuere sådanne ændringer eller værk i henhold til paragraf 1 
ovenfor, forudsat De også opfylder følgende betingelser: De er forpligtet til at 
sikre, at de ændrede filer har en tydelig meddelelse om, at De har foretaget 
ændringer i filerne samt datoen herfor. 

De er forpligtet til at sikre, at ethvert værk, som De distribuerer eller 
offentliggør, der helt eller delvis indeholder Programmet, eller som er afledt 
af Programmet eller dele heraf, skal registreres til alles frie afbenyttelse i 
henhold til denne licens. 

Hvis det ændrede program normalt læser kommandoer interaktivt, når det køres, 
skal De sikre, at der ved starten på programkørslen for interaktiv brug på den 
mest normale vis udskrives eller vises en meddelelse, som indeholder behørig 
ophavsretmeddelelse og garantifraskrivelse (eller alternativt tilkendegive, at 
De ønsker at tilbyde garanti) samt fortæller, at brugere har ret til 
videredistribuere Programmet under disse betingelser. Desuden skal meddelelsen 
orientere brugeren om, hvordan en kopi af denne licens kan vises. (Undtagelse: 
Hvis selve Programmet er interaktivt, men ikke normalt printer en sådan besked, 
kræves det ikke, at Deres Værk baseret på Programmet printer den omtalte 
besked.) 
Disse krav er gældende for det ændrede værk i sin helhed. Hvis identificerbare 
sektioner af værket ikke er afledt af Programmet, og hvis disse i sig selv med 
rimelighed kan anses for at være selvstændige og separate værker, så gælder 
denne licens og dens betingelser ikke for de sektioner, når De distribuerer dem 
som separate værker. Hvis De derimod distribuerer de samme sektioner som en del 
af et hele, der udgør et Værk baseret på Programmet, skal denne distribution 
være i overensstemmelse med licensens betingelser. De rettigheder, som licensen 
yder alle, udvides til det pågældende værk i sin helhed og gælder således for 
enhver del af værket, uanset ophavsmanden. 

Det er således ikke vores hensigt med denne paragraf at påberåbe os rettigheder 
eller bestride Deres rettigheder til værker skrevet af Dem alene. Hensigten er 
derimod at udøve vores ret til at kontrollere distributionen af afledte værker 
eller kollektive værker baseret på Programmet. 

Hertil kommer, at forekomsten af et andet værk på et lagrings- eller 
distributionsmedium, der indeholder Programmet eller et Værk baseret på 
Programmet, medfører ikke, at det andet værk omfattes af betingelserne for denne 
licens.  
3. De har ret til at kopiere og distribuere Programmet (eller et Værk baseret på 
Programmet i henhold til paragraf 2) i objektkode eller i eksekverbar form i 
henhold til betingelserne i paragraf 1 og 2 under forudsætning af, at De også 
følger én af disse retningslinjer: Programmet ledsages af den fuldstændige 
maskinlæsbare kildetekst, der skal distribueres under de anførte betingelser i 
paragraf 1 og 2 ovenfor i et medium, der sædvanligvis bruges til udveksling af 
software; eller 

Programmet ledsages af et skriftligt tilbud - gældende i mindst tre år - om at 
give tredjemand den fuldstændige maskinlæsbare kildetekst, der skal distribueres 
under de anførte betingelser i paragraf 1 og 2 ovenfor i et medium, der 
sædvanligvis bruges til udveksling af software, mod et gebyr, der maksimalt 
dækker Deres omkostninger ved rent fysisk at udføre distributionen,; eller 

Programmet ledsages af den information, som De modtog vedrørende tilbuddet om at 
distribuere kildeteksten. (Dette alternativ gælder udelukkende for ukommerciel 
distribution, og kun hvis De har modtaget Programmet i objektkode eller i 
eksekverbar form med et sådant tilbud i henhold til stykke b ovenfor.) 
Kildeteksten for et værk betyder den form af et givet værk, der foretrækkes som 
grundlag for at ændre det. For et eksekverbart værk betyder den fuldstændige 
kildetekst hele kildeteksten for alle de moduler, det indeholder, plus 
eventuelle tilhørende grænseflade-definitionsfiler plus de skripter, der 
anvendes til at kontrollere kompileringen og installeringen af det eksekverbare 
software. Helt undtagelsesvis behøver den kildetekst, der distribueres, dog ikke 
at indeholde noget, der normalt distribueres (enten i kildeform eller i binær 
form) sammen med de større komponenter i operativsystemet (compiler, 
kerneprogram, osv.), som det eksekverbare program køres på, medmindre den 
komponent selv ledsager det eksekverbare program. 

Hvis distributionen af det eksekverbare program eller objektkoden foretages ved 
tilbud om adgang til at kopiere fra et angivet sted, regnes tilbud om 
tilsvarende adgang til at kopiere kildeteksten fra det samme sted som 
distribution af kildeteksten, også selv om tredjemand ikke er tvunget til at 
kopiere kildeteksten sammen med objektkoden.  
4. De har kun ret til at kopiere, ændre, udstede underlicenser for eller 
distribuere Programmet som udtrykkeligt anført i de specifikke betingelser for 
licensen. Herudover er ethvert forsøg på at kopiere, ændre, udstede 
underlicenser for eller distribuere Programmet ugyldigt og medfører automatisk 
ophør af Deres rettigheder i henhold til denne licens. På den anden side vil 
tredjemand, der måtte have modtaget kopier eller rettigheder fra Dem i henhold 
til denne licens, ikke miste sin licens så længe alle betingelser for licensen 
overholdes.  
5. De er ikke forpligtet til at acceptere denne licens, eftersom De ikke har 
skrevet under på den. De har dog ingen anden mulighed for at få tilladelse til 
at ændre eller distribuere Programmet eller dets afledte værker, og de 
handlinger er forbudt ved lov, hvis De ikke accepterer denne licens. Ved at 
ændre eller distribuere Programmet (eller et Værk baseret på Programmet) 
tilkendegiver De derfor Deres accept af licensen samt alle dens betingelser og 
vilkår for at kopiere, distribuere eller ændre Programmet eller Værker baseret 
på Programmet.  
6. Hver gang De distribuerer Programmet (eller et Værk baseret på Programmet), 
får modtageren automatisk licens fra den oprindelige licensgiver til at kopiere, 
distribuere eller ændre Programmet i henhold til disse betingelser og vilkår. De 
har ikke ret til at pålægge modtagerne yderligere restriktioner i deres brug af 
de rettigheder, der herved ydes. De er ikke ansvarlig for at håndhæve 
tredjemands overholdelse af denne licens.  
7. Hvis De som følge af en retsafgørelse eller påstand om krænkelse af patentret 
eller af en hvilken som helst anden grund (ikke begrænset til patentudstedelse) 
påtvinges vilkår (det være sig ved retskendelse, kontrakt eller andet), der 
strider mod vilkårene for denne licens, er De ikke dermed fritaget for vilkårene 
for denne licens. Hvis De ikke kan distribuere Programmet, således at De på 
samme tid opfylder Deres forpligtelser i henhold til denne licens og i 
overensstemmelse med andre relevante forpligtelser, følger det, at De ikke har 
tilladelse til at distribuere Programmet overhovedet. Hvis f.eks. en 
patentlicens ikke ville tillade afgiftsfri videredistribution af Programmet via 
alle dem, der modtager kopier direkte eller indirekte igennem Dem, ville den 
eneste måde, hvorpå De kunne overholde både patentlicensen og denne licens, at 
De fuldstændigt afholder Dem fra at distribuere Programmet. 

Dersom en del af denne paragraf erklæres ugyldig eller bliver umulig at håndhæve 
i en bestemt situation, er det hensigten, at resten af paragraffen skal finde 
anvendelse, ligesom det er hensigten, at paragraffen som helhed skal gælde i 
andre situationer. 

Det er således ikke formålet med denne paragraf at tilskynde Dem til at krænke 
andre patenter eller ejendomskrav eller at bestride gyldigheden af sådanne krav. 
Denne paragraf har udelukkende til formål at beskytte integriteten af 
distributionssystemet for frit software, som er implementeret gennem offentlig 
licenspraksis. Der er mange mennesker, der har ydet store bidrag til det brede 
udvalg af software, der distribueres via dette system i tiltro til, at systemet 
anvendes konsekvent. Det er op til softwareproducenten/donoren at beslutte, om 
han eller hun er villig til at distribuere software via et andet system, og en 
licenstager har ikke ret til at påtvinge nogen et sådant valg. 

Formålet med denne paragraf er at gøre det fuldstændigt klart, hvad konsekvensen 
af resten af denne licens menes at være.  
8. Hvis distributionen og/eller brugen af Programmet er underlagt restriktioner 
i visse lande pga. enten patenter eller grænseflader, der er belagt med 
ophavsret, kan den oprindelige ophavsretindehaver, der har placeret Programmet 
under denne licens, tilføje en udtrykkelig geografisk distributionsbegrænsning, 
der udelukker de pågældende lande, således at distribution kun er tilladt i 
eller imellem lande, der ikke på denne vis er udelukket. I tilfælde heraf 
inkorporerer denne licens en sådan begrænsning som om den var indarbejdet i 
selve licenstekstens ordlyd.  
9. The Free Software Foundation offentliggør formodentligt reviderede og/eller 
nye versioner af sin General Public License fra tid til anden. Sådanne nye 
versioner vil udtrykke den samme grundlæggende tankegang som den nuværende 
version, men visse detaljer vil sikkert ændres for at tage højde for nye vinkler 
eller problemer. 

Det er let at kende forskel på de forskellige versioner, idet de alle er 
tydeligt forsynet med et nummer. Hvis Programmet specificerer et versionsnummer 
for denne licens som gældende for Programmet, tillige med ordene "alle senere 
versioner", har De mulighed for at vælge, om De vil følge vilkår og betingelser 
for enten den version eller en anden senere version udgivet af The Free Software 
Foundation. Hvis Programmet ikke specificerer et versionsnummer for denne 
licens, kan De vælge blandt samtlige versioner, der nogensinde er udgivet af The 
Free Software Foundation.  
10. Hvis De ønsker at inkorporere dele af Programmet i andre frie programmer, 
der er underlagt andre distributionsbetingelser, foreslår vi, at De skriver til 
ophavsmanden og anmoder om tilladelse. Hvis det drejer sig om software, hvor 
ophavsretten tilhører The Free Software Foundation, bedes De skrive til The Free 
Software Foundation. Der er visse undtagelser. Vores afgørelse vil være baseret 
på to mål - at bevare den frie status for alle afledte værker af vores frie 
software og at fremme udvekslingen og genbrugen af software generelt. 

INGEN GARANTI 
11. IDET LICENSEN GIVER GRATIS BRUGSTILLADELSE PÅ PROGRAMMET, YDES DER INGEN 
GARANTI PÅ PROGRAMMET I DET OMFANG, DET ER TILLADT EFTER GÆLDENDE LOV. MEDMINDRE 
DET UDTRYKKELIGT MEDDELES SKRIFTLIGT, YDER OPHAVSRETINDEHAVERNE OG/ELLER ANDRE 
PARTER PROGRAMMET "SOM BESET" UDEN GARANTI AF NOGEN ART, DET VÆRE SIG UDTRYKTE 
ELLER UNDERFORSTÅEDE GARANTIER, HERUNDER, MEN IKKE BEGRÆNSET TIL, DE 
UNDERFORSTÅEDE GARANTIER VEDRØRENDE SALGBARHED OG SPECIFIK BRUGSEGNETHED. DEN 
FULDE RISIKO, HVAD ANGÅR PROGRAMMETS KVALITET OG FUNKTION, PÅHVILER DEM. SKULLE 
DET VISE SIG, AT PROGRAMMET ER DEFEKT, SKAL DE ERHOLDE UDGIFTERNE TIL AL 
NØDVENDIG SERVICE, REPARATION ELLER JUSTERING.  
12. UNDER INGEN OMSTÆNDIGHEDER - MEDMINDRE DET KRÆVES AF GÆLDENDE LOV ELLER ER 
SKRIFTLIGT AFTALT - SKAL EN OPHAVSRETINDEHAVER ELLER EN ANDEN PART, DER HAR 
TILLADELSE TIL AT ÆNDRE OG/ELLER DISTRIBUERE PROGRAMMET SÅLEDES SOM BESKREVET 
OVENFOR, VÆRE ERSTATNINGSANSVARLIG OVER FOR DEM VEDRØRENDE SKADER, HERUNDER 
GENERELLE, SPECIFIKKE OG TILFÆLDIGE SKADER SAMT FØLGESKADER I FORBINDELSE MED 
BRUG AF ELLER MANGLENDE BRUG AF PROGRAMMET (HERUNDER MEN IKKE BEGRÆNSET TIL TAB 
AF DATA ELLER DATA, DER ER BLEVET UNØJAGTIGE, ELLER TAB, DER ER PÅFØRT DEM ELLER 
TREDJEMAND, ELLER PROGRAMMETS MANGLENDE EVNE TIL AT KØRE SAMMEN MED ANDRE 
PROGRAMMER) SELV OM DEN PÅGÆLDENDE OPHAVSRETINDEHAVER ELLER ANDEN PART ER BLEVET 
OPLYST OM MULIGHEDEN FOR, AT SÅDANNE TAB KUNNE OPSTÅ.  

HER SLUTTER BETINGELSER OG VILKÅR FOR GENERAL PUBLIC LICENSE 

